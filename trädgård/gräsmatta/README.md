# Gräsmatta

Gräsmattan har blivit ett projekt jag tycker väldigt mycket om och målet med vår gräsmatta är att den ska vara en plats för lek och härliga stunder, således ska den vara enkel att sköta om och tålas att leka på. 2019 köpte vi en skogstomt, 40+ träd och helt igenvuxen, och har därmed fått möjligheten att göra allt från grunden. Här kommer jag att beskriva lite kring den processen. 

Vill ni följa processen när vi byggde hus kan ni följa oss på [Instagram @villatyreso](https://www.instagram.com/villatyreso/). Det är även värt att nämna att det mesta jag lärt mig om gräsmattor kommer ifrån [Gräspodden](https://graspodden.simplecast.com/).

## Anläggning av vår gräsmatta

Vi röjde tomten från alla buskar som vi inte skulle behålla och fällde en hel del träd där vi sedan tog in hjälp med att fräsa ned stubbarna. Jorden som grävdes upp där huset skulle stå spred grävaren ut jämt över hela tomten med all växtlighet som ett tjockt, 5-20 cm lager. Vi har sandjord och jag tänker att om vi lägger på ett lager sandjord ovanpå all tidigare växtlighet så får vi efter viss tid ett lager av nedbruten organisk massa. Än så länge verkar det stämma då vi inte fått något ogräs som brutit igenom jordlagret samt att vi har gott om maskar. Och gräset har klarat sig bra under de torra sommarmånaderna utan alltför mycket vattning.

Efter grovutjämningen tog jag själv hand om finutjämningen. Detta var tiden innan vi hade barn så med all energi och tid i världen valde jag att göra det med en lastpall med plintar på som jag drog fram och tillbaka över tomten för att det skulle bli så jämt som möjligt.

## Dags för sådd

Vi sådde gräs under hösten 2020 när vi var inflyttade eftersom vi inte hade säker tillgång till vatten tills dess. Efter lite efterforskning valde vi [Skånefrö Österlen Villa](https://skanefro.se/shop/alla/proffs-anlaggare/park-gronytor/grasfro-osterlen-villa-20kg/) eftersom den hade fått flera utmärkelser som bäst lämpade gräsblandning för en typisk "villagräsmatta" som ska klara av lek, bollspel och liknande.

![en bild som visar hur vi har måttat upp en yta som vi ska så gräs på](./assets/gras01.jpeg)

Ytan som initialt skulle sås var på c.a 450 kvadratmeter så för att säkerställa att vi spred ut lika mycket gräsfrön på hela ytan delade vi in hela ytan i mindre delar. Genom att vi då visste exakt hur många kvadratmeter det handlade om så följde vi anvisningen på förpackningen och tog en köksvåg där vi vägde upp rätt mängd frön för den ytan.

![en bild som visar hur vi när vi väger upp rätt antal gräsfrö på en köksvåg](./assets/gras02.jpeg)

Varje uppmätt yta krattar vi med en grov kratta före vi sprider ut gräsfröna och därefter krattar vi igen med samma kratta, först på motsatt håll för att stänga dikena och sen igen på andra hållet. På sä sätt såg vi till att vi myllat ned och blandat gräsfröna i jorden.

![en bild som visar hur vi när vi väger upp rätt antal gräsfrö på en köksvåg](./assets/gras02.jpeg)

Efter att hela utan ytan var sådd var det dags att vattna och eftersom detta var mitt under pandemin och både jag och min fru jobbade hemma så kunde vi se till att vattna lite men ofta, c.a 5-6 gånger per dag, så att jorden var konstant fuktig. Det tog en vecka innan de första grässtråna började titta upp och tre dagar senare hade vi grässtrån på 2 cm.
När gräset var 6-7 cm högt klippte vi det första gången, och som man ska så klippte vi det max en tredjedel av gräsets höjd (ner till 4-5 cm). Detta gjorde vi manuellt med en klassisk "handjagare" eftersom den ger bästa möjliga snitt på gräset. Efter 1-2 veckor när gräset hade tagit sig ännu bättre gick vi över till den mer smidiga cylinderklipparen som vi hade. 

Och när vi sedan väntade barn valde vi att installera en Husqvarna AutoMower 315 robotgräsklippare och vi är supernöjda med den.

## Skötsel

Vårt mål är inte att gräsmattan ska vara perfekt utan den ska tåla lek och vara fin utan att kräva timmar av underhåll och tillsyn. Detta betyder inte att jag inte tar hand om den utan tvärtom vill jag att den ska må bra så att den växer och läker som den ska.

### Vattning

Vi har inte någon egen brunn för bevattning och använder husets vattenutkastare för detta. Det betyder att när vi väl vattnar så är det dricksvatten som vi använder vilket inte känns superkul. Vi har pratat om att eventuellt anlägga en bevattningsbrunn eller gräva ner en stor vattentank för att samla upp allt regnvatten från huset som vi kan använda istället, men vi får se om och när det blir av.

Gräsmattan ska inte vara perfekt och vi är okej med att den blir lite gul under den mest torra perioden. Därmed vattnar vi den bara ibland, 1-2 gånger per två veckor när det behövs för att den inte ska dö ut helt. När vi väl vattnar gör vi del sällan med mycket så att gräsplantorna riktar sina rötter längre ned i marken och blir därmed mer torktåligt.

### Gödning

För att ge gräsmattan bästa möjliga förutsättning att reparera sig själv, växa och helt enkelt må så bra som möjligt, så gödlsar vi den under hela växtsäsongen. Vi använder just nu [Algomin Robot](https://www.algomin.se/produkter/algomin-robot/) som jag strör ut 1/2 dos dubbelt så ofta så att vi har ett jämt näringstillskott över hela delen av året som den växer, ett koncept som jag har kopierat från [Gräspodden](https://graspodden.simplecast.com/). Genom att ge näring till gräsmattan så ser vi till att ge din växtkraft så att den växer sig tät och fin. En tät gräsmatta ger nämligen fördelar som att den förhindrar solljus från direkt träffa jorden och torka ut den, samt att mossa och annat ogräs inte får någon plats att gro.

### Klippning

När det kommer till gräsklippning är det mest optimala att klippa ofta och enbart ta av lite av höjden varje gång. Man ska aldrig klippa mer än en tredjedel av gräsets höjd. 
Vi har installerat en robotgräsklippare som klipper gräset till 4 cm, som rekommenderas av Skånefrö för våran grässort Villa Österlen. Vi låter klipparen köra 8 timmar om dagen 4-5 dagar i veckan, för att lämna några dagar som gräset kan vila.